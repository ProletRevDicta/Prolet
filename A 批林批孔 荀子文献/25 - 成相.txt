請成相：世之殃，愚闇愚闇墮賢良！人主無賢，如瞽無相，何倀倀！請布基，慎聖人，愚而自專事不治。主忌苟勝，群臣莫諫，必逢災。論臣過，反其施，尊主安國尚賢義。拒諫飾非，愚而上同，國必禍。曷謂「罷」？國多私，比周還主黨與施。遠賢近讒，忠臣蔽塞主埶移。曷謂「賢」？明君臣，上能尊主下愛民。主誠聽之，天下為一海內賓。主之孽，讒人達，賢能遁逃國乃蹙。愚以重愚，闇以重闇，成為桀。世之災，妒賢能，飛廉知政任惡來。卑其志意，大其園圃高其臺。武王怒，師牧野，紂卒易鄉啟乃下。武王善之，封之於宋立其祖。世之衰，讒人歸，比干見刳箕子累。武王誅之，呂尚招麾殷民懷。世之禍，惡賢士，子胥見殺百里徙。穆公任之，強配五伯六卿施。世之愚，惡大儒，逆斥不通孔子拘。展禽三絀，春申道綴，基畢輸。請牧基，賢者思，堯在萬世如見之。讒人罔極，險陂傾側此之疑。基必施，辨賢罷，文武之道同伏戲，由之者治，不由者亂，何疑為？凡成相，辨法方，至治之極復後王。慎墨季惠，百家之說欺不詳。治復一，脩之吉，君子執之心如結，眾人貳之，讒夫棄之，形是詰。水至平，端不傾，心術如此象聖人。人而有埶，直而用抴必參天。世無王，窮賢良，暴人芻豢，仁人糟糠；禮樂息滅，聖人隱伏，墨術行。治之經，禮與刑，君子以脩百姓寧。明德慎罰，國家既治四海平。治之志，後埶富，君子誠之好以待。處之敦固，有深藏之，能遠思。思乃精，志之榮，好而壹之神以成。精神相反，一而不貳、為聖人。治之道，美不老，君子由之佼以好。下以教誨子弟，上以事祖考。成相竭，辭不蹙，君子道之順以達。宗其賢良，辨其殃孽。

請成相，道聖王，堯舜尚賢身辭讓，許由善卷，重義輕利行顯明。堯讓賢，以為民，氾利兼愛德施均。辨治上下，貴賤有等明君臣。堯授能，舜遇時，尚賢推德天下治。雖有聖賢，適不遇世，孰知之？堯不德，舜不辭，妻以二女任以事。大人哉舜，南面而立萬物備。舜授禹，以天下，尚得推賢不失序。外不避仇，內不阿親，賢者予。禹勞心力，堯有德，干戈不用三苗服。舉舜甽畝，任之天下，身休息。得后稷，五穀殖；夔為樂正鳥獸服；契為司徒，民知孝弟尊有德。禹有功，抑下鴻，辟除民害逐共工。北決九河，通十二渚，疏三江。禹傅土，平天下，躬親為民行勞苦。得益、皋陶、橫革、直成、為輔。契玄王，生昭明，居於砥石遷於商，十有四世，乃有天乙是成湯。天乙湯，論舉當，身讓卞隨舉牟光。道古賢聖基必張。

願陳辭，世亂惡善不此治。隱過疾賢，長由姦詐鮮無災。患難哉！阪為先，聖知不用愚者謀。前車已覆，後未知更，何覺時？不覺悟，不知苦，迷惑失指易上下。中不上達，蒙揜耳目塞門戶。門戶塞，大迷惑，悖亂昏莫不終極；是非反易，比周欺上惡正直。正直惡，心無度，邪枉辟回失道途。己無郵人，我獨自美，豈獨無故？不知戒，後必有，恨後遂過不肯悔。讒夫多進，反覆言語生詐態。人之態，不如備，爭寵嫉賢利惡忌；妒功毀賢，下歛黨與上蔽匿。上壅蔽，失輔埶，任用讒夫不能制。郭公長父之難，厲王流於彘。周幽厲，所以敗，不聽規諫忠是害。嗟我何人，獨不遇時當亂世！欲衷對，言不從，恐為子胥身離凶；進諫不聽，剄而獨鹿棄之江。觀往事，以自戒，治亂是非亦可識。託於成相以喻意。

請成相，言治方，君論有五約以明。君謹守之，下皆平正，國乃昌。臣下職，莫游食，務本節用財無極。事業聽上，莫得相使，一民力。守其職，足衣食，厚薄有等明爵服。利往卬上，莫得擅與，孰私得？君法明，論有常，表儀既設民知方。進退有律，莫得貴賤、孰私王？君法儀，禁不為，莫不說教名不移。脩之者榮，離之者辱，孰它師？刑稱陳，守其銀，下不得用輕私門。罪禍有律，莫得輕重威不分。請牧祺，明有基，主好論議必善謀。五聽脩領，莫不理續主執持。聽之經，明其請，參伍明謹施賞刑。顯者必得，隱者復顯，民反誠。言有節，稽其實，信誕以分賞刑必。下不欺上，皆以情言，明若日。上通利，隱遠至，觀法不法見不視。耳目既顯，吏敬法令莫敢恣。君教出，行有律，吏謹將之無鈹滑。下不私請，各以宜，舍巧拙。臣謹脩，君制變，公察善思論不亂。以治天下，後世法之成律貫。