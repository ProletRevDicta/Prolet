大略：

君人者，隆禮尊賢而王，重法愛民而霸，好利多詐而危。欲近四旁，莫如中央，故王者必居天下之中，禮也。

天子外屏，諸侯內屏，禮也。外屏、不欲見外也；內屏、不欲見內也。

諸侯召其臣，臣不俟駕，顛倒衣裳而走，禮也。《詩》曰：「顛之倒之，自公召之。」天子召諸侯，諸侯輦輿就馬，禮也。《詩》曰：「我出我輿，于彼牧矣。自天子所，謂我來矣。」

天子山冕，諸侯玄冠，大夫裨冕，士韋弁，禮也。

天子御珽，諸侯御荼，大夫服笏，禮也。

天子彫弓，諸侯彤弓，大夫黑弓，禮也。

諸侯相見，卿為介，以其教士畢行，使仁居守。

聘人以珪，問士以璧，召人以瑗，絕人以玦，反絕以環。

人主仁心設焉，知其役也，禮其盡也，故王者先仁而後禮，天施然也。

聘禮志曰：「幣厚則傷德，財侈則殄禮。」禮云禮云，玉帛云乎哉！《詩》曰：「物其指矣，唯其偕矣。」不時宜，不敬文，不驩欣，雖指非禮也。

水行者表深，使人無陷；治民者表亂，使人無失，禮者，其表也。先王以禮義表天下之亂；今廢禮者，是棄表也，故民迷惑而陷禍患，此刑罰之所以繁也。

舜曰：「維予從欲而治。」故禮之生，為賢人以下至庶民也，非為成聖也；然而亦所以成聖也，不學不成；堯學於君疇，舜學於務成昭，禹學於西王國。

五十不成喪，七十唯衰存。

親迎之禮，父南向而立，子北面而跪，醮而命之：「往迎爾相，成我宗事，隆率以敬先妣之嗣，若則有常。」子曰：「諾！唯恐不能，敢忘命矣！」

夫行也者，行禮之謂也。禮也者，貴者敬焉，老者孝焉，長者弟焉，幼者慈焉，賤者惠焉。

賜予其宮室，猶用慶賞於國家也；忿怒其臣妾，猶用刑罰於萬民也。

君子之於子，愛之而勿面，使之而勿視，導之以道而勿彊。

禮以順人心為本，故亡於禮經而順於人心者，皆禮也。

禮之大凡：事生、飾驩也，送死、飾哀也，軍旅、施威也。

親親、故故、庸庸、勞勞，仁之殺也；貴貴、尊尊、賢賢、老老、長長、義之倫也。行之得其節，禮之序也。仁、愛也，故親；義、理也，故行；禮、節也，故成。仁有里，義有門；仁、非其里而處之，非仁也；義，非其門而由之，非義也。推恩而不理，不成仁；遂理而不敢，不成義；審節而不和，不成禮；和而不發，不成樂。故曰：仁義禮樂，其致一也。君子處仁以義，然後仁也；行義以禮，然後義也；制禮反本成末，然後禮也。三者皆通，然後道也。

貨財曰賻，輿馬曰賵，衣服曰襚，玩好曰贈，玉貝曰唅。賻賵、所以佐生也，贈襚、所以送死也。送死不及柩尸，弔生不及悲哀，非禮也。故吉行五十，奔喪百里，賵贈及事，禮之大也。

禮者、政之輓也；為政不以禮，政不行矣。

天子即位，上卿進曰：「如之何憂之長也？能除患則為福，不能除患則為賊。」授天子一策。中卿進曰：「配天而有下土者，先事慮事，先患慮患。先事慮事謂之接，接則事優成。先患慮患謂之豫，豫則禍不生。事至而後慮者謂之後，後則事不舉。患至而後慮者謂之困，困則禍不可禦。」授天子二策。下卿進曰：「敬戒無怠，慶者在堂，弔者在閭。禍與福鄰，莫知其門。豫哉！豫哉！萬民望之。」授天子三策。

禹見耕者耦、立而式，過十室之邑、必下。

殺大蚤，朝大晚，非禮也。治民不以禮，動斯陷矣。

平衡曰拜，下衡曰稽首，至地曰稽顙。

大夫之臣，拜不稽首，非尊家臣也，所以辟君也。

一命齒於鄉，再命齒於族，三命，族人雖七十不敢先。上大夫，中大夫，下大夫。

吉事尚尊，喪事尚親。

君臣不得不尊，父子不得不親，兄弟不得不順，夫婦不得不驩，少者以長，老者以養。故天地生之，聖人成之。

聘、問也。享、獻也。私覿、私見也。

言語之美，穆穆皇皇。朝廷之美，濟濟鎗鎗。

為人臣下者，有諫而無訕，有亡而無疾，有怨而無怒。

君於大夫，三問其疾，三臨其喪；於士，一問，一臨。諸侯非問疾弔喪不之臣之家。

既葬，君若父之友食之則食矣，不辟梁肉，有酒醴則辭。

寢不踰廟，讌衣不踰祭服，禮也。

易之咸，見夫婦。夫婦之道，不可不正也，君臣父子之本也。咸、感也，以高下下，以男下女，柔上而剛下。

聘士之義，親迎之道，重始也。

禮者，人之所履也，失所履，必顛蹶陷溺。所失微而其為亂大者，禮也。

禮之於正國家也，如權衡之於輕重也，如繩墨之於曲直也。故人無禮不生，事無禮不成，國家無禮不寧。

和鸞之聲，步中武象，趨中韶護。君子聽律習容而後出。

霜降逆女，冰泮殺止，十日一御。

坐視膝，立視足，應對言語視面。立視前六尺而大之，六六三十六，三丈六尺。

文貌情用，相為內外表裡。禮之中焉，能思索謂之能慮。

禮者，本末相順，終始相應。

禮者，以財物為用，以貴賤為文，以多少為異。

下臣事君以貨，中臣事君以身，上臣事君以人。

《易》曰：「復自道，何其咎？」春秋賢穆公，以為能變也。

士有妒友，則賢交不親；君有妒臣，則賢人不至。蔽公者謂之昧，隱賢者謂之妒，奉妒昧者謂之交譎。交譎之人，妒昧之臣，國之薉孽也。

口能言之，身能行之，國寶也。口不能言，身能行之，國器也。口能言之，身不能行，國用也。口言善，身行惡，國妖也。治國者敬其寶，愛其器，任其用，除其妖。

不富無以養民情，不教無以理民性。故家五畝宅，百畝田，務其業，而勿奪其時，所以富之也。立大學，設庠序，修六禮，明七教，所以道之也。《詩》曰：「飲之食之，教之誨之。」王事具矣。

武王始入殷，表商容之閭，釋箕子之囚，哭比干之墓，天下鄉善矣。

天下國有俊士，世有賢人。迷者不問路，溺者不問遂，亡人好獨。《詩》曰：「我言維服，勿用為笑。先民有言，詢於芻蕘。」言博問也。

有法者以法行，無法者以類舉。以其本知其末，以其左知其右，凡百事異理而相守也。慶賞刑罰，通類而後應；政教習俗，相順而後行。

八十者一子不事，九十者舉家不事，廢疾非人不養者，一人不事，父母之喪，三年不事，齊衰大功，三月不事，從諸侯來，與新有昏，期不事。

子謂子家駒續然大夫，不如晏子；晏子功用之臣也，不如子產；子產惠人也，不如管仲；管仲之為人，力功不力義，力知不力仁，野人也，不可為天子大夫。

孟子三見宣王，不言事。門人曰：「曷為三遇齊王而不言事？」孟子曰：「吾先攻其邪心。」

公行子之之燕，遇曾元於塗，曰：「燕君何如？」曾元曰：「志卑。志卑者輕物，輕物者不求助；苟不求助，何能舉？氐羌之虜也，不憂其係壘也，而憂其不焚也。利夫秋毫，害靡國家，然且為之，幾為知計哉！」

今夫亡箴者，終日求之而不得；其得之也，非目益明也，眸而見之也。心之於慮亦然。

「義」與「利」者，人之所兩有也。雖堯舜不能去民之欲利；然而能使其欲利不克其好義也。雖桀紂不能去民之好義；然而能使其好義不勝其欲利也。故義勝利者為治世，利克義者為亂世。上重義則義克利，上重利則利克義。故天子不言多少，諸侯不言利害，大夫不言得喪，士不通貨財。有國之君不息牛羊，錯質之臣不息雞豚，冢卿不脩幣，大夫不為場園，從士以上皆羞利而不與民爭業，樂分施而恥積藏；然故民不困財，貧窶者有所竄其手。

文王誅四，武王誅二，周公卒業，至成康則案無誅已。

多積財而羞無有，重民任而誅不能，此邪行之所以起，刑罰之所以多也。

上好義，則民闇飾矣！上好富，則民死利矣！二者治亂之衢也。民語曰：「欲富乎？忍恥矣！傾絕矣！絕故舊矣！與義分背矣！」上好富，則人民之行如此，安得不亂！

湯旱而禱曰：「政不節與？使民疾與？何以不雨至斯極也！宮室榮與？婦謁盛與？何以不雨至斯之極也！苞苴行與？讒夫興與？何以不雨至斯極也！」

天之生民，非為君也；天之立君，以為民也。故古者，列地建國，非以貴諸侯而已；列官職，差爵祿，非以尊大夫而已。

主道知人，臣道知事。故舜之治天下，不以事詔而萬物成。農精於田，而不可以為田師，工賈亦然。

以賢易不肖，不待卜而後知吉。以治伐亂，不待戰而後知克。

齊人欲伐魯，忌卞莊子，不敢過卞。晉人欲伐衛，畏子路，不敢過蒲。

不知而問堯舜，無有而求天府。曰：先王之道，則堯舜已；六貳之博，則天府已。

君子之學如蛻，幡然遷之。故其行效，其立效，其坐效，其置顏色、出辭氣效。無留善，無宿問。

善學者盡其理，善行者究其難。

君子立志如窮，雖天子三公問正，以是非對。

君子隘窮而不失，勞倦而不苟，臨患難而不忘細席之言。歲不寒無以知松柏，事不難無以知君子無日不在是。

雨小，漢故潛。夫盡小者大，積微者箸，德至者色澤洽，行盡而聲問遠，小人不誠於內而求之於外。

言而不稱師謂之畔，教而不稱師謂之倍。倍畔之人，明君不內，朝士大夫遇諸塗不與言。

不足於行者，說過；不足於信者，誠言。故春秋善胥命，而詩非屢盟，其心一也。善為詩者不說，善為易者不占，善為禮者不相，其心同也。

曾子曰：「孝子言為可聞，行為可見。言為可聞，所以說遠也；行為可見，所以說近也；近者說則親，遠者悅則附；親近而附遠，孝子之道也。」

曾子行，晏子從於郊，曰：「嬰聞之：君子贈人以言，庶人贈人以財。嬰貧無財，請假於君子，贈吾子以言：乘輿之輪，太山之木也，示諸檃栝，三月五月，為幬采，敝而不反其常。君子之檃栝，不可不謹也。慎之！蘭茞槁本，漸於蜜醴，一佩易之。正君漸於香酒，可讒而得也。君子之所漸，不可不慎也。」

人之於文學也，猶玉之於琢磨也。《詩》曰：「如切如磋，如琢如磨。」謂學問也。和之璧，井里之厥也，玉人琢之，為天子寶。子贛季路故鄙人也，被文學，服禮義，為天下列士。

學問不厭，好士不倦，是天府也。

君子疑則不言，未問則不言，道遠日益矣。

多知而無親，博學而無方，好多而無定者，君子不與。

少不諷誦，壯不論議，雖可，未成也。

君子壹教，弟子壹學，亟成。

君子進則益上之譽，而損下之憂。不能而居之，誣也；無益而厚受之，竊也。學者非必為仕，而仕者必如學。

子貢問於孔子曰：「賜倦於學矣，願息事君。」孔子曰：「《詩》云：『溫恭朝夕，執事有恪。』事君難，事君焉可息哉！」「然則，賜願息事親。」孔子曰：「《詩》云：『孝子不匱，永錫爾類。』事親難，事親焉可息哉！」「然則賜願息於妻子。」孔子曰：「《詩》云：『刑于寡妻，至于兄弟，以御於家邦。』妻子難，妻子焉可息哉！」「然則賜願息於朋友。」孔子曰：「《詩》云：『朋友攸攝，攝以威儀。』朋友難，朋友焉可息哉！」「然則賜願息耕。」孔子曰：「《詩》云：『晝爾于茅，宵爾索綯，亟其乘屋，其始播百穀。』耕難，耕焉可息哉！」「然則賜無息者乎？」孔子曰：「望其壙，皋如也，顛如也，鬲如也，此則知所息矣。」子貢曰：「大哉！死乎！君子息焉，小人休焉。」

國風之好色也，傳曰：「盈其欲而不愆其止。其誠可比於金石，其聲可內於宗廟。」小雅不以於汙上，自引而居下，疾今之政以思往者，其言有文焉，其聲有哀焉。

國將興，必貴師而重傅，貴師而重傅，則法度存。國將衰，必賤師而輕傅；賤師而輕傅，則人有快；人有快則法度壞。

古者匹夫五十而士。天子諸侯子十九而冠，冠而聽治，其教至也。

君子也者而好之，其人也；其人而不教，不祥。非君子而好之，非其人也；非其人而教之，齎盜糧，借賊兵也。

不自嗛其行者，言濫過。古之賢人，賤為布衣，貧為匹夫，食則饘粥不足，衣則豎褐不完；然而非禮不進，非義不受，安取此？

子夏家貧，衣若縣鶉。人曰：「子何不仕？」曰：「諸侯之驕我者，吾不為臣；大夫之驕我者，吾不復見。柳下惠與後門者同衣，而不見疑，非一日之聞也。爭利如蚤甲，而喪其掌。」

君人者不可以不慎取臣，匹夫不可不慎取友。友者、所以相有也。道不同，何以相有也？均薪施火，火就燥；平地注水，水流濕。夫類之相從也，如此其著也，以友觀人，焉所疑？取友善人，不可不慎，是德之基也。《詩》曰：「無將大車，維塵冥冥。」言無與小人處也。

藍苴路作，似知而非。懦弱易奪，似仁而非。悍戇好鬥，似勇而非。

仁義禮善之於人也，辟之若貨財粟米之於家也，多有之者富，少有之者貧，至無有者窮。故大者不能，小者不為，是棄國捐身之道也。

凡物有乘而來，乘其出者，是其反也。

流言滅之，貨色遠之。禍之所由生也，生自纖纖也。是故君子蚤絕之。

言之信者，在乎區蓋之間。疑則不言，未問則不言1。1. 言 : 原作「利」。

知者明於事，達於數，不可以不誠事也。故曰：「君子難說，說之不以道，不說也。」

語曰：「流丸止於甌臾，流言止於知者。」此家言邪說之所以惡儒者也。是非疑，則度之以遠事，驗之以近物，參之以平心，流言止焉，惡言死焉。

曾子食魚，有餘，曰：「泔之。」門人曰：「泔之傷人，不若奧之。」曾子泣涕曰：「有異心乎哉！」傷其聞之晚也。

無用吾之所短，遇人之所長。故塞而避所短，移而從所仕。疏知而不法，辨察而操僻，勇果而無禮，君子之所憎惡也。

多言而類，聖人也；少言而法，君子也；多言無法，而流湎然，雖辯，小人也。

國法禁拾遺，惡民之串以無分得也，有夫分義，則容天下而治；無分義，則一妻一妾而亂。

天下之人，唯各特意哉，然而有所共予也。言味者予易牙，言音者予師曠，言治者予三王。三王既以定法度，制禮樂而傳之，有不用而改自作，何以異於變易牙之和，更師曠之律？無三王之法，天下不待亡，國不待死。

飲而不食者，蟬也；不飲不食者，浮蝣也。

虞舜、孝己孝而親不愛，比干、子胥忠而君不用，仲尼、顏淵知而窮於世。劫迫於暴國而無所辟之，則崇其善，揚其美，言其所長，而不稱其所短也。

惟惟而亡者，誹也；博而窮者，訾也；清之而俞濁者，口也。

君子能為可貴，不能使人必貴己；能為可用，不能使人必用己。

誥誓不及五帝，盟詛不及三王，交質子不及五伯。